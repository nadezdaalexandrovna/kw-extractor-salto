TITLE: GOINFO: un portale informativo in lingua italiana per l'Alto Adige

TEASER: L'editore SDF Rosengarten Broadcast Media AG è pronto a varare un nuovo portale di news che sarà diretto da Davide Bucci

BODY: 
  
    GOINFO prenderà il via il 1 ottobre 2013 e sarà - così recita pagina provvisoria attivata sul rispettivo dominio web - "il portale d'informazione in lingua italiana dell'Alto Adige". La sua ambizione - si legge ancora sul portale - sarà quella di essere "nuovo, indipendente e migliore". 
A dirigere il portale l'editore SDF Rosengarten Broadcast Media AG ha chiamato Davide Bucci, che abbandonerà dopo 20 anni l'avventura di VB33, l'emittente televisiva dove compì i suoi primi passi giornalistici ai tempi di Rolando Boesso e che lo promosse alla direzione dopo la cessione della testata alla SDF. Nel nuovo lavoro nel web 2.0 Bucci sarà accompagnato da un altro collega attualmente in forze a VB33. 
Altri dettagli in merito al progetto editoriale? Top secret. Per il neodirettore "il portale farà informazione a 360° mettendo al centro dell'attenzione l'attualità locale". Ma per quale motivo l'editore, invece di assumere nuovi giornalisti, ha deciso di puntare sulle forze di una parte della redazione di VB33? Secca la risposta di Bucci: "evidentemente ha deciso di puntare sul know how di chi da decenni fa informazione a livello locale".
GOINFO è un'iniziativa editoriale di SDF - Südtirol Digital Fernsehen - Rosengarten Broadcast Media AG, l'azienda che nel 2009 ha rilevato VB33 dopo la morte di Rolando Boesso. Oltre a Video Bolzano 33 la Rosengarten gestisce anche SDF - Südtirol Digital Fernsehen, l'unico canale privato in lingua tedesca, con l'aggiunta di TV Südtirol 24, il canale tematico dedicato alle webcams 
  




