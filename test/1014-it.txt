TITLE: La liberalizzazione dell’apertura dei negozi è una vera iattura

TEASER: L’associazione dei piccoli commercianti ritiene che in provincia di Bolzano anche la grande distribuzione, complice la crisi, accetterà alla fine una certa regolamentazione. 

BODY: 
  
    La corte costituzionale ha stabilito che in tutto il territorio nazionale viene completamente deregolamentata l’apertura dei negozi. Chiunque dunque oggi può aprire 24 ore su 24, 7 giorni su 7. Si tratta di una tegola tremenda per la nostra provincia che dove esiste una lunga storia di regolamentazione degli orari. 
Per Paolo Pavan, direttore provinciale di Confesercenti, la nuova situazione è un disastro non solo per i commercianti ma per la società in generale. «In modo particolare pensare di poter aprire in tutte le domeniche e in tutte le festività, compresi Natale e Pasqua, è una cosa sconvolgente» aggiunge Pavan, pensando alla situazione della maggior parte degli associati a Confesercenti, che possono contare su forze lavoro davvero limitate. 
Insieme alle altre associazioni di categoria e alla provincia Confesercenti ha già avviato un tavolo che ha lo scopo di autoregolamentare gli orari, almeno differenziando per aree, zone e situazioni. «Vogliamo cercare di dare al consumatore anche una chiarezza su come si muoverà non il singolo negozio, ma il “sistema dei negozi”» aggiunge Pavan, ricordando che «l’azione individuale è una strada che ha un respiro molto corto». «Il commercio vive in quanto somma di attività, non singola attività. Pertanto il consumatore si trova disorientato di fronte al fatto che in una stessa strada un negozio sia aperto ed un altro sia chiuso».
Nel discorso generale si inserisce naturalmente anche il vecchio dibattito sulle aperture domenicali, in merito alle quali anche i consumatori si dividono. La posizione di Confesercenti anche in questo caso è netta: «non è una questione di chi lo vuole e chi no: una certa regolamentazione nelle aperture la devono avere anche i negozi, così come le hanno le banche e gli enti pubblici». 
In questi giorni la questione si sta ponendo anche a livello nazionale dove Confesercenti sta preparando una campagna per modificare la norma, anche se la difficile situazione politica non dà grandi speranze di poter intervenire efficacemente in tempi brevi. 
Pavan in ogni caso non ha dubbi: «la grande distribuzione in provincia di Bolzano alla fine accetterà anche lei una certa regolamentazione; 7 giorni su 7, 24 ore su 24 non aprirà nessuno».
 
  




