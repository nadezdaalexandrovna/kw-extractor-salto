TITLE: Bolzano in bicicletta: è stato un record

TEASER: Eccellente riscontro di pubblico per la popolare iniziativa dedicata alle due ruote.

BODY: 
  
    L'ultima edizione di “bolzanobici” - popolare festa cittadina dedicata alle due ruote svoltasi ieri (22 settembre) – si è risolta con un grandissimo successo. Lo comunicano gli organizzatori (Comune di Bolzano e Assessorato alla Mobilità), presentando numeri indiscutibili: 6.531 partecipanti, ben 1.800 in più rispetto all'edizione dell'anno scorso, e numerosi provenienti anche da fuori città. 
Il motto con il quale si è svolta la manifestazione portava il titolo: “bolzanobici around the world”, attribuendo cioè ai singoli quartieri percorsi dai ciclisti l'immagine dei vari continenti. 
Il quartiere maggiormente coinvolto nell'iniziativa – vincitore dunque del cosiddetto Palio dei Quartieri – è risultato Europa-Novacella (1.157 partecipanti, pari al 7,14% della sua popolazione). A seguire Oltrisarco-Aslago (949 partecipanti, 6,72%), Don Bosco (1.635 partecipanti, 6,08%), Gries-San Quirino (1.841 partecipanti, 6,07%) e Centro-Piani-Rencio (595 partecipanti, 3,26%).
Le fotografie della nostra galleria sono di Thomas Rainer von Artpool
  




